# **Holacracy Grondwet**

## Inleiding

Hierbij nemen de ***“Ondertekenaars”*** deze ***“Grondwet”*** aan als het formele besturingsmodel van de genoemde ***“Organisatie”***. Daarmee staan de Ondertekenaars hun bevoegdheid om de organisatie te besturen en te leiden af aan de hier beschreven regels en processen, met uitzondering van die bevoegdheden waartoe de Ondertekenaars niet gemachtigd zijn om ze te delegeren. De Ondertekenaars of hun opvolgers mogen deze Grondwet wijzigen of intrekken op basis van dezelfde bevoegdheid waarmee deze is aangenomen, mits eventuele wijzigingen schriftelijk worden vastgelegd.

Alle bestaande afspraken en systemen die de Organisatie kende voordat deze Grondwet werd aangenomen blijven na ondertekening volledig van kracht. Ze mogen echter niet uitgebreid of gewijzigd worden, behalve middels de hier beschreven bevoegdheden en processen. Deze eerdere afspraken en systemen verliezen verder al hun betekenis en bevoegdheid zodra er middels de hier beschreven processen iets wordt vastgelegd dat hen vervangt of er mee in tegenspraak is.

De Organisatie mag naast de Ondertekenaars andere ***“Partners”*** aanwijzen die helpen met de besturing en met het dagelijkse werk, zo lang deze Partners hebben verklaard zich te zullen houden aan alle relevante spelregels in deze Grondwet. Binnen dit kader mag de Organisatie bepalen hoe het de Partner-status toekent of afneemt, tenzij anders bepaald door de Ondertekenaars, en de Ondertekenaars mogen de aanvankelijke Partners voor de Organisatie vaststellen.

Iedere Partner mag zich beroepen op de bevoegdheden zoals toegekend door deze Grondwet, in dezelfde mate als de Ondertekenaars dat mochten voordat zij deze Grondwet aannamen. Alle verantwoordelijkheden en beperkingen van een Partner vloeien voort uit deze Grondwet en de hier beschreven processen, en uit de wettelijke verplichtingen die een Partner heeft naar de Organisatie en in het optreden namens de Organisatie. Impliciete verwachtingen of verplichtingen ten aanzien van een Partner hebben geen enkel gewicht, net als  andere bepalingen die buiten deze Grondwet om zijn vastgesteld.


## Artikel 1: Organisatiestructuur

### 1.1 Definitie van een rol

Een ***“Rol”*** is een organisatie-onderdeel dat door een of meer personen kan worden vervuld en geactiveerd namens de Organisatie. Degenen die een Rol vervullen zijn een ***“Rol Lead”*** voor die Rol.

Een Rolbeschrijving bestaat uit een beschrijvende naam en een of meer van de volgende elementen:

- **(a)** Een ***“Purpose”***, oftewel een vermogen, potentieel of doel dat de Rol nastreeft of waar de Rol uiting aan geeft.
- **(b)** Een of meer ***“Domeinen”***, oftewel middelen, processen, of andere zaken die de Rol exclusief mag beheren als zijn eigendom, ten dienste van zijn Purpose.
- **(c)** Een of meer ***“Verantwoordelijkheden”***, oftewel doorlopende activiteiten die de Rol beheert en uitvoert, ten dienste van andere Rollen of van zijn Purpose.

Een Rol mag ook ***“Werkafspraken”*** bevatten, oftewel afspraken om bevoegdheden toe te kennen of te beperken, of met speciale regels die van toepassing zijn binnen die Rol.

### 1.2 Verantwoordelijkheden van Rol Leads

Als een Rol Lead heb je de volgende verantwoordelijkheden:

#### 1.2.1 Signaleren en Oplossen van Spanningen

Je bent er verantwoordelijk voor om de huidige invulling van de Purpose en Verantwoordelijkheden van je Rol steeds te vergelijken met jouw beeld van de ideale situatie, en om verschillen tussen die twee te signaleren (elk verschil is een ***“Spanning”***). Vervolgens ben je er verantwoordelijk voor om die Spanningen proberen op te lossen.

#### 1.2.2 Uitvoeren van Purpose & Verantwoordelijkheden

Je bent er verantwoordelijk voor om regelmatig na te denken hoe je de Purpose en iedere Verantwoordelijkheid van je Rol kunt uitvoeren, door de volgende zaken te bepalen:

- **(a)** ***“Eerstvolgende Acties”***, oftewel zinvolle acties die je direct zou kunnen nemen, mits er geen hogere prioriteiten zijn; en
- **(b)** ***“Projecten”***, oftewel specifieke resultaten die zinvol zijn om naar toe te werken, mits er geen hogere prioriteiten zijn.

#### 1.2.3 Uitvoeren van Projecten

Je bent er verantwoordelijk voor om regelmatig Eerstvolgende Acties te bepalen voor ieder actief Project van je Rol.

#### 1.2.4 Bijhouden van Projecten, Eerstvolgende Acties & Spanningen

Je bent er verantwoordelijk voor om alle Projecten en Eerstvolgende Acties van je Rol schriftelijk vast te leggen en deze lijsten bij te houden. Je moet ook Spanningen die je van plan bent op te lossen bijhouden, in ieder geval tot je er Projecten of Eerstvolgende Acties voor hebt bepaald. Je bent er ook verantwoordelijk voor om deze lijsten regelmatig te bekijken en bij te werken, zodat ze steeds een betrouwbaar overzicht geven van het mogelijke werk van de Rol.

#### 1.2.5 Uitvoeren van Eerstvolgende Acties

Wanneer je tijd beschikbaar hebt om een Rol te activeren, ben je er verantwoordelijk voor om na te denken welke Eerstvolgende Acties je zou kunnen nemen en die Acties uit te voeren die de Organisatie de meeste waarde brengen.

### 1.3 Cirkels

Een ***“Cirkel”*** is een verzameling van Rollen en Werkafspraken met een gedeelde Purpose. Deze Rollen en Werkafspraken vormen samen de vastgelegde ***“Governance”*** van de Cirkel.

#### 1.3.1 Opsplitsen van Rollen

Elke Rol is van binnen een Cirkel. Deze Cirkel kan zijn eigen Rollen en Werkafspraken bevatten om het werk te verdelen en organiseren. Dit geldt niet voor de Rollen die in deze Grondwet zijn vastgelegd, welke niet verder opgesplitst mogen worden.

De Cirkel binnen een Rol wordt beschouwd als een ***“Subcirkel”*** van de bredere Cirkel waar de Rol binnen valt, en de bredere Cirkel als de ***“Supercirkel”***.

#### 1.3.2 Delegeren van Domeinen

Wanneer een Cirkel een Domein delegeert aan een van zijn Rollen, dan mag iedere Rol Lead van die Rol dat domein namens de Cirkel beheren. Een Cirkel mag alleen Domeinen delegeren die binnen zijn eigen Domeinen vallen, of die alleen binnen de Cirkel van toepassing zijn.

Wanneer een Rol een Domein beheert, dan mag deze in zijn eigen Governance Werkafspraken vastleggen die voor dat Domein gelden. De Cirkel die het Domein heeft gedelegeerd behoudt echter het recht om zelf Werkafspraken vast te leggen die voor dat domein gelden. Als deze in strijd zijn met de Werkafspraken van de Rol, dan hebben de Werkafspraken van de Cirkel voorrang.

Met het delegeren van een Domein aan een Rol worden niet de rechten gedelegeerd die een Cirkel heeft om geld of middelen te besteden, behalve als dat expliciet wordt benoemd.

#### 1.3.3 Ankercirkel

De breedste Cirkel die de Purpose van de hele Organisatie draagt is de ***“Ankercirkel”***. De Ankercirkel bevat alle bevoegdheden en Domeinen die aan de Organisatie zijn toegekend en heeft geen Supercirkel. De Ankercirkel mag zijn eigen Purpose wijzigen of zijn eigen Verantwoordelijkheden verhelderen middels een Werkafspraak.

De Ondertekenaars mogen bij aanname van deze Grondwet een aanvankelijke structuur en andere Governance binnen de Ankercirkel bepalen.

#### 1.3.4 Koppelingen naar Cirkels

Een Rol mag een koppeling maken met een andere Cirkel, als een Werkafspraak van die Cirkel of een Supercirkel daarvan daartoe uitnodigt.

Wanneer een Rol eenmaal gekoppeld is met een andere Cirkel, wordt deze onderdeel van de Governance van die Cirkel. Deze Cirkel mag toevoegingen doen aan de Rol en deze toevoegingen later weer wijzigen. De Cirkel mag de Rol echter niet verwijderen, noch iets wijzigen dat door de Cirkel van oorsprong is vastgelegd. De Cirkel van oorsprong mag niet wijzigen of verwijderen wat de Cirkel toevoegt. De bevoegdheid om de Rol toe te wijzen of daar wijzigingen in te doen blijft behouden door de Cirkel van oorsprong. De Cirkel waar de Rol mee gekoppeld is wordt niet beschouwd als de Supercirkel en de Cirkel binnen de gekoppelde Rol wordt niet beschouwd als een Subcirkel.

Een cirkel mag de koppeling met een Rol verbreken door de Werkafspraak die daartoe uitnodigt te verwijderen, of via een ander mechanisme dat in de Werkafspraak beschreven is. Een Rol mag er ook zelf voor kiezen om de koppeling met de Cirkel te verbreken, tenzij anders bepaald in een Werkafspraak die van toepassing is op de Cirkel van oorsprong. Wanneer de koppeling eenmaal verbroken is vervallen eventuele toevoegingen aan de Governance van de Rol automatisch.

#### 1.3.5 Facilitator- & Secretaris-rollen

Elke Cirkel mag iemand aanwijzen als de ***“Facilitator”*** van de Cirkel. De gekozen Facilitator vervult een ***“Facilitator-rol”*** in de Cirkel, met als Purpose “De governance en het dagelijkse werk van de cirkel verlopen volgens de Grondwet”.

Elke Cirkel mag iemand aanwijzen als de ***“Secretaris”*** van de Cirkel. De gekozen Secretaris vervult een ***“Secretaris-rol”*** in de Cirkel, met als Purpose “Stabiliseren van de door de Grondwet vereiste vastlegging en overleggen”.

Een Cirkel mag Verantwoordelijkheden of Domeinen toevoegen aan zijn Facilitator- of Secretaris-rol, en mag deze toevoegingen ook wijzigen of verwijderen. Cirkels mogen de in deze Grondwet vastgelegde Purpose, Verantwoordelijkheden of Domeinen van beide rollen niet wijzigen of verwijderen.

### 1.4 Cirkel Leads

Een Rol Lead is automatisch ook ***“Cirkel Lead”*** in de Cirkel binnen de Rol en vervult daar dus de ***“Cirkel Lead-rol”***. De Cirkel Lead-rol kent dezelfde Purpose als de bredere Rol en die Verantwoordelijkheden van de bredere Rol die niet al gedelegeerd zijn aan Rollen of processen binnen de Cirkel.

De Ankercirkel kent geen Cirkel Leads, tenzij anders bepaald in een Werkafspraak van de Cirkel.

#### 1.4.1 Toewijzen van Rollen

Een Cirkel Lead beheert de toewijzing van Rollen binnen de Cirkel en mag elke Rol toewijzen aan iemand die bereid is deze te vervullen, alsook aan meer mensen tegelijk. Iedereen die een Rol toegewezen krijgt mag deze later teruggeven, tenzij anders bepaald. Een Cirkel Lead mag de toewijzing van elke Rol binnen de Cirkel op elk moment weer herzien.

Een Cirkel Lead mag een roltoewijzing beperken door deze te focussen op een bepaald gebied. Daarbij moet de volledige rolbeschrijving van toepassing zijn op dat gebied. Wanneer een focus wordt aangebracht, gedraagt iedere toegewezen focus zich als aparte Rol. De Purpose, Domeinen en Verantwoordelijkheden van de Rol blijven van toepassing, maar alleen binnen de toegewezen focus.

Niemand anders dan een Cirkel Lead mag Rollen binnen de Cirkel toewijzen of een roltoewijzing herzien, tenzij de Cirkel de bevoegdheid om rollen toe te wijzen heeft gedelegeerd aan een andere Rol of proces. Een Werkafspraak mag het doen of herzien van roltoewijzingen verder beperken.

#### 1.4.2 Niet-vervulde Rollen

Wanneer een Rol in een Cirkel door niemand wordt vervuld, dan wordt elke Cirkel Lead automatisch beschouwd als Rol Lead van de niet-vervulde Rol.

Wanneer een Rol alleen wordt vervuld door mensen die geen Partner van de Organisatie zijn, dan wordt elke Cirkel Lead ook automatisch beschouwd als Rol Lead van die Rol. Deze automatische toewijzing vervalt echter als niet-Partners dezelfde verantwoordelijkheden en verplichtingen vervullen als die van een Partner.

#### 1.4.3 Bepalen van Prioriteiten & Strategieën

Een Cirkel Lead mag de relatieve waarde van mogelijk werk van de Cirkel inschatten om prioriteitsconflicten tussen Rollen op te lossen. Een Cirkel Lead mag ook een ***“Strategie”*** voor de Cirkel bepalen, of meerdere Strategieën, oftewel vuistregels voor het stellen van prioriteiten in de Cirkel.

#### 1.4.4 Aanpassen van Externe Verwijzingen

Wanneer Governance van buiten de Cirkel verwijst naar de Cirkel of naar een Rol binnen de Cirkel, dan mag een Cirkel Lead die verwijzing zo aanpassen dat deze verwijst naar een andere Rol in de Cirkel. Deze verduidelijking wordt niet beschouwd als een wijziging van de Governance van de Cirkel.

#### 1.4.5 Wijzigen van de Cirkel Lead-rol

Een Cirkel mag de Purpose van de Cirkel Lead-rol niet wijzigen, noch de Rol verwijderen.

Een Cirkel mag Verantwoordelijkheden of Domeinen toevoegen aan de Cirkel Lead-rol en deze toevoegingen later weer verwijderen. Eventuele toevoegingen gelden echter automatisch voor de Cirkel Lead-rol van alle Subcirkels, Subcirkels van Subcirkels, en zo verder. Een Cirkel mag Verantwoordelijkheden of Domeinen niet alleen aan de eigen Cirkel Lead-rol toevoegen, of ze alleen toepassen op de eigen Cirkel.

Een Cirkel mag Verantwoordelijkheden, Domeinen, bevoegdheden of functies van de eigen Cirkel Lead-rol verwijderen. Dit kan door ze te verplaatsen naar een andere Rol binnen de Cirkel, of door er een alternatief mechanisme voor te beschrijven. Hiermee vervalt automatisch de gedelegeerde bevoegdheid of functie van de Cirkel Lead-rol van de Cirkel, voor zo lang dit gedelegeerd blijft.


## Artikel 2: Regels voor Samenwerking

### 2.1 Transparantieplicht

Als een Partner heb je de plicht om op verzoek transparantie te geven aan Rol Leads in de Organisatie, als volgt:

- **(a) Projecten & Eerstvolgende Acties:** Je moet Projecten en Eerstvolgende Acties delen die je bijhoudt voor de Organisatie.
- **(b) Relatieve Prioriteit:** Je moet jouw inschatting delen van de relatieve prioriteit van je Projecten of Eerstvolgende Acties ten opzichte van al het andere dat om jouw aandacht vraagt.
- **(c) Voorspellingen:** Je moet een voorspelling geven van wanneer je verwacht je Projecten of Eerstvolgende Acties af te ronden. Een ruwe schatting op basis van je huidige context en prioriteiten is voldoende. Een gedetailleerde analyse of planning is niet nodig en een voorspelling is geen belofte. Je bent niet verplicht om je voorspelling vast te leggen of er op terug te komen bij de ontvanger als er iets verandert, tenzij anders bepaald in Governance.
- **(d) Terugkerende Taken:** Je moet delen of terugkerende taken die je uitvoert voor je Rollen of als Partner van de Organisatie gedaan zijn. Als daartoe verzocht wordt moet je dit regelmatig blijven delen, totdat het naar jouw inschatting niet meer zinvol is.
- **(e) Indicatoren:** Je moet indicatoren delen die je bijhoudt voor je Rollen of als Partner van de Organisatie. Als daartoe verzocht wordt moet je ze regelmatig blijven delen, totdat het naar jouw inschatting niet meer zinvol is.
- **(f) Voortgangs-updates:** Je moet een samenvatting delen van je voortgang in Rollen of Projecten sinds je vorige update. Als daartoe verzocht wordt moet je deze updates blijven delen, totdat het naar jouw inschatting niet meer zinvol is.
- **(g) Andere Informatie:** Je moet alle andere informatie delen die gemakkelijk verkrijgbaar is en waarvan het delen niet schadelijk is.

### 2.2 Behandelplicht

Als een Partner heb je de plicht om berichten en verzoeken van Rol Leads in de Organisatie tijdig te behandelen, als volgt:

- **(a) Verzoeken om Verheldering:** Anderen mogen je vragen om te verhelderen wat de volgende stappen zijn voor je Projecten of voor de Verantwoordelijkheden van je Rollen. Je moet dan bepalen en delen wat de Eerstvolgende Actie is om vooruit te komen, als die er is. Zo niet, dan moet je delen waar je op wacht voordat je een Eerstvolgende Actie kunt nemen.
- **(b) Verzoeken om Projecten & Eerstvolgende Acties:** Anderen mogen je vragen om een specifieke Eerstvolgende Actie of Project op je te nemen. Je moet dit accepteren en vastleggen als het naar jouw inschatting zinvol is om te doen voor een van je Rollen of als Partner van de Organisatie, mits er geen hogere prioriteiten zijn. Als het naar jouw inschatting niet zinvol is, dan moet je een reden geven waarom niet of een alternatief aandragen dat in jouw ogen het doel van de ontvanger zou bereiken.
- **(c) Verzoeken om Invloed Uit te Oefenen op een Domein:** Anderen mogen je vragen om invloed uit te oefenen op een Domein dat wordt beheerd door een van je Rollen. Als je geen reden ziet dat het je belemmert in het activeren van de Purpose en Verantwoordelijkheden van je rollen, dan moet je dit toestaan. Als je daar wel een reden toe ziet, dan moet je dat uitleggen aan de ontvanger.

### 2.3 Prioriteringsplicht

Als een Partner heb je de plicht om je aandacht op de volgende manier te prioriteren:

- **(a) Behandelen:** Je moet in principe inkomende berichten van andere Rol Leads aan jouw Rollen prioriteren boven het uitvoeren van je eigen Eerstvolgende Acties. Je mag het behandelen van berichten echter uitstellen totdat je op een geschikt moment meer berichten in een keer kunt behandelen, zo lang je ze maar tijdig behandelt. Behandelen betekent dat je de in dit Artikel beschreven plichten vervult en vervolgens deelt hoe je dat hebt gedaan, als daartoe verzocht wordt. Behandelen betekent niet dat je de Eerstvolgende Acties of Projecten die je eventueel vastlegt direct uitvoert.
- **(b) Overleggen:** Je moet deelname aan een in deze Grondwet beschreven overleg prioriteren boven het uitvoeren van je eigen Eerstvolgende Acties, maar alleen wanneer een andere Partner daar expliciet toe verzoekt voor een specifiek overleg. Je mag het verzoek weigeren als je al iets hebt gepland op het moment dat het overleg plaats vindt.
- **(c) Cirkelprioriteiten:** Wanneer je een keuze maakt waar je in een Rol aan gaat werken, dan moet je daarin rekening houden met officiële Strategieën of relatieve prioriteiten van die Rol, van de Cirkel waar de Rol binnen valt, of van een Supercirkel daarvan. Je moet deze officiële prioriteiten voorrang geven boven je individuele prioriteiten of eigen inschatting van de prioriteiten van de Organisatie. Officiële prioriteiten van een Cirkel verwijzen naar de prioriteiten die zijn bepaald door een Cirkel Lead, of door een andere Rol of proces met de bevoegdheid om prioriteitsconflicten op te lossen en Strategieën te bepalen voor die Cirkel.
- **(d) Deadlines:** Als de Governance of een officiële Strategie of prioriteit van een Cirkel een deadline bevat waarin staat wanneer iets klaar moet zijn, dan mag dat niet geïnterpreteerd worden als een opdracht om die deadline koste wat kost te halen. In plaats daarvan moet het geïnterpreteerd worden als een officiële prioritering van het werk dat noodzakelijk is om de deadline te halen, boven al het andere werk van de Cirkel, en moet daar naar gehandeld te worden. Een Cirkel Lead of andere Rol of proces met de bevoegdheid om prioriteitsconflicten tussen Rollen op te lossen mag deze prioriteit herzien of herroepen.

### 2.4 Samenwerkingsafspraken

Als een Partner mag je ***“Samenwerkingsafspraken”*** maken met andere Partners. Dit zijn afspraken over hoe je je tot elkaar verhoudt in de samenwerking binnen de Organisatie, of over hoe je je algemene taken als Partner van de Organisatie vervult. Deze afspraken mogen voortbouwen op de in dit Artikel beschreven plichten of ze verder verhelderen, maar ze mogen er niet mee in strijd zijn.

Samenwerkingsafspraken moeten gericht zijn op het algemene gedrag dat ondersteunend is aan het werk. Ze mogen geen verwachtingen scheppen van het werk van een Rol, noch van hoe een Partner werk moet prioriteren tussen Rollen. Verder mogen ze alleen concrete gedragingen of gedragsregels waaraan je je moet houden beschrijven. Ze mogen geen beloftes bevatten om specifieke resultaten of abstracte kwaliteiten na te streven.

Als een Partner mag je een verzoek tot een Samenwerkingsafspraak doen aan een andere Partner, op basis van je persoonlijke voorkeuren of voor een Rol die je vervult. Deze Partner mag de verzochte Samenwerkingsafspraak accepteren of weigeren op basis van zijn of haar persoonlijke voorkeuren. Tenzij anders bepaald mogen beide partijen de Samenwerkingsafspraak beëindigen door de andere partij daarvan op de hoogte te stellen.

Als een Partner heb je de plicht om je gedrag in overeenstemming te brengen met de vastgelegde Samenwerkingsafspraken die je hebt gemaakt. Iedereen die een overleg of een proces van de Organisatie faciliteert mag deze Samenwerkingsafspraken handhaven, zo lang ze niet in strijd zijn met bepalingen in deze Grondwet.


## Artikel 3: Werkoverleggen

Elke Partner mag een ***“Werkoverleg”*** organiseren om Partners te helpen een beroep te doen op elkaars verantwoordelijkheden en verplichtingen. Daarnaast is de Secretaris van elke Cirkel verantwoordelijk voor het plannen van regelmatige Werkoverleggen voor de Cirkel.

### 3.1 Aanwezigheid

Voor de regelmatige Werkoverleggen die door de Secretaris van de Cirkel worden georganiseerd zijn alle Rollen van de Cirkel uitgenodigd, tenzij een Werkafspraak iets anders bepaalt. Voor andere Werkoverleggen moet de Partner die ze organiseert aangeven welke Rollen uitgenodigd zijn. Alle Partners die Rol Lead zijn van de genodigde Rollen hebben het recht om deel te nemen en die Rollen te vertegenwoordigen, tenzij de organisator de uitnodiging beperkt tot een deel van de Rol Leads van een Rol.

### 3.2 Overlegproces

De Facilitator van een Cirkel is verantwoordelijk voor het faciliteren van de regelmatige Werkoverleggen van de Cirkel en de Secretaris voor het vastleggen en delen van de uitkomsten van het Werkoverleg. Voor Werkoverleggen die worden georganiseerd door iemand anders dan de Secretaris van een Cirkel moet de Partner die ze organiseert ze faciliteren en de uitkomsten vastleggen, of daar een vrijwilliger of passende Rol voor zoeken.

Tenzij een Werkafspraak iets anders bepaalt moet de persoon die het overleg faciliteert het volgende proces volgen:

- **(a) Check-in:** Elke deelnemer deelt een voor een zijn of haar huidige gemoedstoestand of een andere opmerking om het overleg mee te openen. Reacties zijn niet toegestaan.
- **(b) Terugkerende Taken:** Elke deelnemer deelt of terugkerende taken waar hij of zij regelmatig over rapporteert voor zijn of haar Rollen in het overleg, gedaan zijn.
- **(c) Indicatoren:** Elke deelnemer deelt indicatoren waar hij of zij regelmatig over rapporteert voor zijn of haar Rollen in het overleg.
- **(d) Voortgangs-updates:** Elke deelnemer deelt voortgang in Projecten of andere initiatieven waar hij of zij regelmatig over rapporteert voor zijn of haar Rollen in het overleg. Deelnemers delen alleen de voortgang die gemaakt is sinds een vorige update, en niet de algemene stand van zaken.
- **(e) Agenda-opbouw:** Deelnemers stellen een agenda op van de in het overleg te behandelen punten. Elke deelnemer mag zoveel agendapunten toevoegen als hij of zij wil. Een agendapunt wordt toegevoegd door een of twee steekwoorden te geven. Toelichting of discussie zijn niet toegestaan. Deelnemers mogen na deze stap nog extra agendapunten toevoegen, tussen de behandeling van bestaande agendapunten door.
- **(f) Agendapunten Behandelen:** Om een agendapunt te behandelen mag de eigenaar van het agendapunt verzoeken doen aan andere deelnemers, in hun hoedanigheid als Partner of in een Rol die zij vertegenwoordigen in het overleg. Verzoeken aan een Rol mogen echter alleen gedaan worden vanuit een Rol die degene die het verzoek doet in het overleg vertegenwoordigt. De persoon die het overleg faciliteert geeft aan hoeveel tijd er per agendapunt beschikbaar is zodat alle agendapunten behandeld kunnen worden, en mag het behandelen van een agendapunt afkappen om dat te bewaken.
- **(g) Check-out:** Elke deelnemer deelt een voor een zijn of haar reflectie op het overleg. Reacties zijn niet toegestaan.

Een Werkafspraak mag een alternatief proces beschrijven voor de Werkoverleggen die op initiatief van de Rollen van een Cirkel plaatsvinden of dit standaardproces wijzigen.


## Artikel 4: Gedistribueerde Autoriteit

Als een Rol Lead ben je bevoegd om elke actie of elk besluit te nemen om de Purpose of Verantwoordelijkheden van je Rol te vervullen, mits je daarbij geen van de in deze Grondwet beschreven regels overtreedt. Bij het prioriteren en kiezen van je mogelijke acties mag je zelf de relatieve waarde van elke actie voor de Organisatie inschatten.

### 4.1 Beperkingen van Bevoegdheid

Als een Rol Lead moet je je houden aan de volgende beperkingen van je bevoegdheid.

#### 4.1.1 Overtreed geen Werkafspraken

In het handelen vanuit een Rol mag je geen Werkafspraken van de Rol zelf of van een van de  Supercirkels van de Rol overtreden.

#### 4.1.2 Vraag Toestemming voor je Invloed op een Domein Uitoefent

In het handelen vanuit een Rol ben je bevoegd om invloed uit te oefenen op de Domeinen van die Rol te en ze te beheren.

Je mag verder invloed uitoefenen op elk Domein van een van de Supercirkels van je Rol, zo lang dat Domein niet verder gedelegeerd is, of op elk Domein waar de betreffende Cirkel zelf invloed op mag uitoefenen. Als je echter inschat dat jouw handelen binnen een Domein moeilijk ongedaan te maken zou zijn of dat dat kostbaar zou zijn, dan moet je om toestemming vragen.

Je mag geen controle of aanzienlijke invloed uitoefenen op een Domein dat gedelegeerd is aan een Rol of Cirkel waar jouw Rol niet binnen valt, tenzij je toestemming hebt. Hetzelfde geldt voor een Domein dat eigendom is van een derde partij.

Wanneer je toestemming nodig hebt om invloed uit te oefenen op een Domein, dan mag je deze vragen aan degene die het Domein beheert. Je mag ook toestemming krijgen door je intentie om een bepaalde actie te nemen aan te kondigen en iedereen met een relevant Domein uit te nodigen om bezwaar te maken. Je moet vervolgens een redelijke tijd wachten om ruimte te geven voor reacties. Als niemand gedurende die tijd bezwaar maakt, dan heb je toestemming om invloed uit te oefenen op de Domeinen van die Rollen in de Organisatie waarbij je je intentie hebt aangekondigd. Je mag daarbij aannemen dat een geschreven aankondiging iedereen bereikt die normaliter berichten leest via het kanaal dat je gebruikt. De toestemming die je op deze manier krijgt is alleen geldig voor de specifieke actie die je hebt aangekondigd. Dit proces mag gewijzigd of beperkt worden door een Werkafspraak.

#### 4.1.3 Vraag Toestemming voor je Geld Besteedt

Je mag geen geld of andere middelen besteden, tenzij je daar eerst toestemming voor hebt gekregen. Deze toestemming moet gegeven worden door een Rol die bevoegd is om de middelen ter beschikking te stellen. Besteden betekent dat je afstand doet van wezenlijk eigendom van de Organisatie, of dat je de rechten daarop wezenlijk beperkt.

Om toestemming te krijgen moet je eerst je intentie om een besteding te doen schriftelijk aankondigen bij de Rol waar je toestemming van vraagt. Je moet deze aankondiging op zo’n manier delen dat de Partners die als Rol Lead fungeren voor of binnen de Rol dit normaliter zien. Je aankondiging moet de reden dat je de besteding wilt doen benoemen en ook de Rol van waaruit je de besteding wilt doen. Je moet vervolgens een redelijke tijd wachten om ruimte te geven voor beoordeling en reacties. Elke ontvanger van je aankondiging mag de besteding escaleren voor extra beoordeling, en in dat geval mag je niet overgaan tot besteding. Een Rol Lead van de Rol waar je toestemming van vraagt mag een escalatie echter herroepen, net als de persoon die de escalatie deed. Als er na een redelijke tijd geen escalaties meer actief zijn, dan krijgt je Rol het beheer over de gevraagde middelen. Je mag ze besteden voor het aangekondigde doel, of anderen toestemming geven om dat te doen. De Rol waar je toestemming van gekregen hebt verliest het beheer van de middelen, maar een Rol Lead van die Rol mag de toestemming op elk moment weer intrekken.

Dit proces mag volledig gewijzigd worden door een Werkafspraak, of de bevoegdheid om de middelen van de Cirkel te besteden mag door een Werkafspraak ook direct aan een Rol toegekend worden.

### 4.2 Bevoegdheid om te Interpreteren

Als een Partner mag je je gezond verstand gebruiken om deze Grondwet en alles wat daar uit voortvloeit te interpreteren. Je mag verder bepalen hoe dit van toepassing is op specifieke situaties en handelen op basis van je interpretaties. Je moet echter alle Governance interpreteren in de context van de Purpose en Verantwoordelijkheden van de Cirkel waarbinnen deze Governance valt, en ook in lijn met alle officiële interpretaties van die Cirkel of van een Supercirkel daarvan. Je eigen interpretaties mogen niet in strijd zijn met die context of officiële interpretaties.

#### 4.2.1 Interpretatieconflicten

Het kan voorkomen dat jouw interpretatie van deze Grondwet of van de Governance van de Organisatie afwijkt van die van een andere Partner. In dat geval mogen beide partijen de Secretaris van een betrokken Cirkel vragen om een uitspraak te doen over welke interpretatie leidend is. De Secretaris is dan verantwoordelijk om op verzoek de Grondwet en alles wat daaruit voortvloeit te interpreteren. Als een Secretaris een uitspraak heeft gedaan moet iedereen zich daar aan houden, totdat de betreffende tekst of context verandert.

Als een Secretaris een uitspraak heeft gedaan, kan hij of zij deze interpretatie en de bijbehorende onderbouwing vastleggen. In dat geval moeten de Secretaris van de Cirkel en van alle Subcirkels bij toekomstige uitspraken hun best doen om deze onderbouwing te volgen. Een Secretaris mag hier echter van afwijken als dit logisch is door nieuwe, overtuigende omstandigheden.

Je mag in beroep gaan over de interpretatie van een Secretaris bij de Secretaris van een van de Supercirkels. De Secretaris van een Supercirkel mag de interpretatie van de Secretaris van een Subcirkel verwerpen.

#### 4.2.2 Schrappen van Ongeldige Governance

Elke Partner mag de Secretaris van een Cirkel vragen om een uitspraak te doen over de geldigheid van bepaalde Governance binnen die Cirkel of van een Subcirkel daarvan. Als de Secretaris vaststelt dat de Governance in strijd is met de in deze Grondwet beschreven regels, dan moet hij of zij deze schrappen uit de Governance van de cirkel. Daarna moet de Secretaris tijdig aan alle Partners die Rollen in de Cirkel vervullen communiceren wat hij of zij geschrapt heeft en waarom.

### 4.3 Individueel Initiatief

Als een Partner ben je in sommige gevallen bevoegd om ***“Individueel Initiatief”*** te nemen, door buiten de bevoegdheid van je Rollen te handelen of de in deze Grondwet beschreven regels te overtreden.

#### 4.3.1 Toegestane Situaties

Je mag alleen Individueel Initiatief nemen wanneer al het volgende waar is:

- **(a)** Je handelt te goeder trouw om de Purpose of Verantwoordelijkheden van een Rol in de Organisatie te vervullen.
- **(b)** Je schat in dat jouw handelen voor de Organisatie meer Spanning oplost of voorkomt dan het waarschijnlijk veroorzaakt.
- **(c)** Je handelen verplicht de Organisatie niet tot een besteding die hoger is dan waar je al toe bevoegd bent.
- **(d)** Indien je handelen in strijd is met Werkafspraken of Domeinen: Je schat in dat er veel waarde verloren zou gaan door te wachten op toestemming of gewijzigde Governance.

#### 4.3.2 Communicatie & Herstel

Bij het nemen van Individueel Initiatief moet je je handelen uitleggen aan elke Rol Lead die er naar jouw inschatting wezenlijk door geraakt wordt. Als zij daartoe verzoeken, moet je actie ondernemen om eventuele Spanningen die door jouw Individuele Initiatief zijn veroorzaakt te helpen oplossen. Je moet op hun verzoek verder nalaten om in de toekomst vergelijkbaar Individueel Initiatief te nemen.

Je moet de hierboven beschreven communicatie- en herstelplicht prioriteren boven je normale werkzaamheden. Een Cirkel Lead van een Cirkel waar alle door jouw handelen geraakte Rollen binnen vallen mag deze prioriteit echter wijzigen.


## Artikel 5: Het Governance-proces

Het wijzigen van de Governance van een Cirkel vereist de toepassing van het hier beschreven ***“Governance-proces”***.

### 5.1 Governance-deelnemers

Elke Cirkel heeft een groep ***“Cirkelleden”*** die zijn Rollen mogen vertegenwoordigen in het Governance-proces van die Cirkel.

De Leden van een Cirkel bestaan uit de Partners die de Cirkel Lead-rol vervullen, plus iedere Partner die als Rol Lead van een Rol in de Cirkel fungeert. Als een Rol meer Rol Leads heeft, dan mag een Cirkel een Werkafspraak aannemen om het aantal Cirkelleden dat die Rol vertegenwoordigt in het Governance-proces te beperken.

#### 5.1.1 Cirkel Reps

Elk Lid van een Cirkel mag op elk moment verzoeken om een verkiezing te houden voor het kiezen of vervangen van de ***“Cirkel Rep”***, om de Cirkel te helpen vertegenwoordigen in de bredere Cirkels. De verkozen Cirkel Rep vervult de ***“Cirkel Rep-rol”*** in de Cirkel, met als Purpose “Spanningen die relevant zijn om in een bredere Cirkel te adresseren zijn geagendeerd en opgelost” en met de volgende Verantwoordelijkheden:

- **(a)** Proberen om de Spanningen van Rol Leads binnen de Cirkel te begrijpen
- **(b)** Beoordelen welke Spanningen geschikt zijn om te behandelen in een bredere Cirkel
- **(c)** Agenderen en oplossen van Spanningen in een bredere Cirkel om belemmeringen voor de Cirkel weg te nemen

De Cirkel moet het in deze Grondwet beschreven Integratieve Verkiezingsproces gebruiken om een Cirkel Rep te kiezen, tenzij een Werkafspraak een alternatief mechanisme beschrijft. Alleen de Leden van een Cirkel zijn verkiesbaar als de Cirkel Rep van die Cirkel. Zij die als Cirkel Lead voor de Cirkel fungeren, mogen niet ook als Cirkel Rep fungeren. Er mag slechts een persoon tegelijk fungeren als Cirkel Rep, tenzij een Werkafspraak van een bredere Cirkel er meer toestaat.

De gekozen Cirkel Rep wordt Lid van elke Cirkel waar de betreffende Cirkel binnen valt en kent dezelfde vertegenwoordigende bevoegdheid als een Cirkel Lead. Een bredere Cirkel mag in een Werkafspraak bepalen dat Cirkel Reps geen Cirkelleden worden, of hun rechten beperken, op voorwaarde dat zijn Rollen op een andere manier toegang hebben tot vergelijkbare vertegenwoordiging binnen de Cirkel.

Een Cirkel mag Verantwoordelijkheden of Domeinen toevoegen aan zijn eigen Cirkel Rep-rol en mag deze toevoegingen ook weer wijzigen of verwijderen. Cirkels mogen de in deze Grondwet vastgelegde Purpose of Verantwoordelijkheden niet wijzigen of verwijderen.

#### 5.1.2 Facilitator & Secretaris

De Facilitator van een Cirkel is verantwoordelijk voor het faciliteren van het Governance-proces van die Cirkel. De Secretaris van een Cirkel is verantwoordelijk voor het vastleggen en delen van de uitkomsten van het Governance-proces en heeft de vastgelegde Governance van de Cirkel als Domein.

Elk Lid van een Cirkel mag op elk moment verzoeken om een verkiezing te houden voor het kiezen of vervangen van de Facilitator of Secretaris van de Cirkel. De Cirkel moet het in deze Grondwet beschreven Integratieve Verkiezingsproces gebruiken om een Facilitator of Secretaris te kiezen. Het kiezen of vervangen van een Facilitator of Secretaris mag niet door een Rol of Werkafspraak worden gedaan, noch het hier beschreven, vereiste proces wijzigen. Normaliter zijn alleen de Cirkelleden verkiesbaar voor deze rollen, maar een Werkafspraak van de Cirkel of van een Supercirkel mag verkiesbare kandidaten toevoegen of beperken.

### 5.2 Toepassing van het Governance-proces

Binnen het Governance-proces van een Cirkel mogen de Leden:

- **(a)** De Rollen van de Cirkel vastleggen, wijzigen of verwijderen.
- **(b)** De Werkafspraken van de Cirkel vastleggen, wijzigen of verwijderen.
- **(c)** De Rollen of Werkafspraken van de Cirkel verplaatsen naar een Subcirkel of elke Subcirkel daarvan, mits deze onder de Purpose of Verantwoordelijkheden van de betreffende Subcirkel vallen.
- **(d)** Rollen of Werkafspraken van een Subcirkel of elke Subcirkel daarvan verplaatsen naar de Cirkel, mits deze niet langer relevant zijn voor de Purpose of Verantwoordelijkheden van de betreffende Subcirkel.
- **(e)** Verkiezingen houden voor een verkozen Rol binnen de Cirkel.

Geen enkel ander besluit is een geldige uitkomst van het Governance-proces van een Cirkel.

#### 5.2.1 Toepassing van Werkafspraken

Een Werkafspraak mag alleen verwijzen naar een of meer van het volgende:

- **(a)** Het beperken van de bevoegdheid van een of meer van de Rollen binnen de Cirkel.
- **(b)** Het toekennen van een bevoegdheid waarover de Cirkel of Cirkel Lead beschikt aan een of meer Rollen.
- **(c)** Het toekennen van de bevoegdheid om controle of invloed uit te oefenen op een Domein van de Cirkel aan mensen of Rollen die daar anders niet toe bevoegd zouden zijn, of het beperken van hoe ze dat mogen doen als ze daar al toe bevoegd zijn.
- **(d)** Het wijzigen van een standaardregel of -proces in deze Grondwet, als die wijziging expliciet is toegestaan.

Een Werkafspraak die bevoegdheid toekent of beperkt geldt in alle Subcirkels en alle Subcirkels daarvan, tenzij anders bepaald. Een Werkafspraak die een standaardregel of -proces in deze Grondwet wijzigt, geldt alleen in de Cirkel die de Werkafspraak vastlegt, of indien expliciet benoemd, in alle Subcirkels en alle Subcirkels daarvan. In het laatste geval mag een Subcirkel alsnog afwijken van de Werkafspraak door een eigen Werkafspraak vast te leggen, tenzij expliciet verboden in de oorspronkelijke Werkafspraak.

### 5.3 Wijzigen van Governance

Elk Lid van een Cirkel mag het Governance-proces opstarten door een wijziging van de Governance voor te stellen. Om dat te doen moet de ***“Indiener”*** eerst een schriftelijk ***“Voorstel”*** delen met alle andere Cirkelleden, via een door de Secretaris goedgekeurd communicatiekanaal. De andere Cirkelleden mogen vervolgens verhelderende vragen stellen, reacties geven en zorgen delen over het aannemen van het Voorstel. Elke zorg is een ***“Bezwaar”*** als het voldoet aan de hieronder beschreven criteria, en de persoon die het deelt is de ***“Bezwaarmaker”***.

Zodra elk Cirkellid aangeeft geen Bezwaar te maken tegen een Voorstel, dan is het Voorstel aangenomen en wordt de Governance van de Cirkel gewijzigd. Als er Bezwaren gemaakt worden moeten de Indiener en iedere Bezwaarmaker een manier vinden om de Bezwaren te adresseren voordat het Voorstel kan worden aangenomen door de Cirkel. Een Cirkel mag een Werkafspraak aannemen om een tijdslimiet vast te leggen voor het maken van Bezwaren, waarna van iedereen die niet gereageerd heeft wordt aangenomen dat ze geen Bezwaren hebben. Elk Cirkellid mag op elk moment tijdens het asynchroon behandelen van een Voorstel de Indiener verzoeken om het Voorstel in te brengen tijdens een overleg om het daar te behandelen. Tenzij iets anders wordt bepaald in een Werkafspraak wordt de asynchrone behandeling dan afgebroken en wordt het Voorstel beschouwd als ingetrokken, totdat het opnieuw wordt ingediend tijdens een overleg.

Een Cirkellid mag bij het doen van Voorstellen of het maken van Bezwaren alleen de Rollen in de Cirkel vertegenwoordigen waarvoor hij of zij als Rol Lead fungeert of welke hij of zij als Cirkel Rep vertegenwoordigt. Een Cirkellid mag ook een Rol vertegenwoordigen als hij of zij daar tijdelijk toestemming voor heeft gekregen van een van de Rol Leads van die Rol, totdat die toestemming vervalt of ingetrokken wordt.

#### 5.3.1 Geldigheidscriteria voor Voorstellen

Voor een geldig Voorstel moet de Indiener in staat zijn om:

- **(a)** Een Spanning te beschrijven die door het Voorstel geadresseerd zou worden voor een van de Rollen van de Indiener.
- **(b)** Een voorbeeld te delen van een situatie in het heden of verleden ter illustratie van de Spanning.
- **(c)** Een aannemelijke verklaring te geven van hoe het Voorstel de Spanning in dat voorbeeld zou hebben verminderd.

Als het de Facilitator op enig moment duidelijk wordt dat een Voorstel niet voldoet aan deze criteria, dan moet de Facilitator het Voorstel verwerpen.

#### 5.3.2 Geldigheidscriteria voor Bezwaren

Een zorg over het aannemen van een Voorstel geldt alleen als Bezwaar als de Bezwaarmaker een aannemelijke onderbouwing kan geven waarom het aan alle volgende criteria voldoet:

- **(a)** Het Voorstel zou het vermogen van de Cirkel verminderen om zijn Purpose of Verantwoordelijkheden te vervullen.
- **(b)** Het Voorstel zou het vermogen van de Bezwaarmaker verminderen om de Purpose of een Verantwoordelijkheid te vervullen van een Rol in de Cirkel die door de Bezwaarmaker vertegenwoordigd wordt, ook als de Bezwaarmaker geen andere Rollen in de Organisatie zou vervullen.
- **(c)** De zorg niet reeds bestaat, zelfs in afwezigheid van het Voorstel. Er zou dus een nieuwe Spanning ontstaan door het aannemen van het Voorstel.
- **(d)** Het Voorstel zou noodzakelijkerwijs dit gevolg hebben, of als het mogelijkerwijs dit gevolg zou hebben, dan zou de Cirkel onvoldoende kans hebben om bij te sturen voor er aanzienlijke schade kan optreden.

Los van de criteria hierboven geldt een zorg altijd als Bezwaar als het aannemen van het Voorstel in strijd zou zijn met een regel in deze Grondwet.

#### 5.3.3 Toetsen van Mogelijke Bezwaren

De Facilitator mag toetsen of een zorg geldt als Bezwaar door de Bezwaarmaker te vragen of en hoe de zorg voldoet aan de vereiste criteria. De Facilitator mag bij het beluisteren van de antwoorden alleen beoordelen of de Bezwaarmaker voor elk van de criteria redenen heeft gegeven op basis van logische argumentatie. De Facilitator mag geen oordeel vellen op basis van de juistheid of het gewicht van de argumentatie.

Wanneer er in een Bezwaar wordt gesteld dat het aannemen van een Voorstel in strijd zou zijn met deze Grondwet, dan mag de Facilitator de Secretaris van de Cirkel vragen om te interpreteren of dat klopt. Als de Secretaris beslist van niet, dan moet de Facilitator het Bezwaar verwerpen.

#### 5.3.4 Regels van Integratie

Bij het proberen te integreren van een Bezwaar gelden de volgende regels:

- **(a)** De Facilitator moet een Bezwaar toetsen als daartoe verzocht wordt door een Cirkellid. Als het niet voldoet aan de vereiste criteria moet de Facilitator het verwerpen.
- **(b)** De Bezwaarmaker moet zich inspannen om een wijziging van het Voorstel te vinden die het Bezwaar wegneemt en nog steeds de Spanning van de Indiener adresseert. Als de Bezwaarmaker naar inschatting van de Facilitator geen redelijke inspanning doet, moet de Facilitator het Bezwaar als opgegeven beschouwen.
- **(c)** Elk Cirkellid mag de Indiener verhelderende vragen stellen over de Spanning achter het Voorstel. Als de Indiener naar inschatting van de Facilitator geen redelijke inspanning doet om ze te beantwoorden, moet de Facilitator het Voorstel als ingetrokken beschouwen.
- **(d)** De Bezwaarmaker mag een aangepast Voorstel aandragen, en aannemelijke redenen waarom het de Spanning zou oplossen. Vervolgens moet de Indiener op verzoek van de Bezwaarmaker een aannemelijke reden geven waarom het aangepaste Voorstel de Spanning niet zou oplossen in tenminste een van de voorbeelden die de Indiener ter illustratie van de Spanning heeft genoemd. De Indiener mag zo nodig nog een ander voorbeeld geven om te illustreren waarom het aangepaste Voorstel de Spanning niet zou oplossen. Als de Indiener dat naar inschatting van de Facilitator niet kan of wil doen, moet de Facilitator het Voorstel als ingetrokken beschouwen.

#### 5.3.5 Integratieve Verkiezingsproces

Elk Lid van een Cirkel mag het Governance-proces ook opstarten door een verzoek te doen om een verkiezing te houden voor een Cirkel Rep, Facilitator of Secretaris. De actieve Facilitator moet dan het ***“Integratieve Verkiezingsproces”*** toepassen, als volgt:

- **(a) Beschrijven van de Rol:** Als eerste stelt de Facilitator vast welke Rol verkozen wordt en met welke termijn. De Facilitator mag ook andere informatie delen die relevant is voor de verkiezing. Gedurende deze en de volgende stap mag niemand iets zeggen over mogelijke kandidaten.
- **(b) Nomineren van Kandidaten:** Elk Cirkellid gebruikt een stembriefje of een ander besloten communicatiekanaal om de verkiesbare kandidaat te kiezen die naar zijn of haar inschatting het meest geschikt is voor de Rol. Cirkelleden moeten hun stembriefje ook voorzien van hun eigen naam en niemand mag zich onthouden van stemming of meerdere mensen nomineren.
- **(c) Toelichten van Nominaties:** Gedurende deze stap deelt de Facilitator elke nominatie met alle Cirkelleden. Alle Cirkelleden lichten om de beurt toe waarom zij denken dat de door hen genomineerde kandidaat geschikt is voor de Rol en onthouden zich van commentaar op andere kandidaten. Discussie is niet toegestaan.
- **(d) Wijzigen van Nominaties:** Zodra alle nominaties zijn toegelicht, mag elk Cirkellid zijn of haar nominatie wijzigen en de reden daarvoor toelichten. Discussie is niet toegestaan.
- **(e) Doen van een Voorstel:** De Facilitator telt de nominaties en doet een voorstel om de kandidaat met de meeste nominaties te verkiezen. Bij gelijke stand mag de Facilitator kiezen om: (i) als slechts een van de meest genomineerde kandidaten zichzelf heeft genomineerd, deze persoon voor te stellen, of (ii) als de persoon die de Rol op dit moment vervult een van de meest genomineerde kandidaten is, deze persoon voor te stellen, of (iii) blind en willekeurig een van de meest genomineerde kandidaten te kiezen en voor te stellen, of (iv) terug te gaan naar de vorige stap en elk Cirkellid dat iemand anders heeft genomineerd dan de meest genomineerde kandidaten te vragen om hun nominatie te wijzigen naar een van de meest genomineerde kandidaten.
- **(f) Bezwaarronde:** De Facilitator vraagt elk Cirkellid of ze een Bezwaar zien tegen het Voorstel. Als er Bezwaren zijn mag de Facilitator ofwel discussie toestaan om ze proberen op te lossen, ofwel het voorstel verwerpen. In dat laatste geval moet de Facilitator terug gaan naar de vorige stap in dit proces, alle nominaties voor de verworpen kandidaat negeren, en de regels uit de vorige stap toepassen om tot een voorstel voor een andere kandidaat te komen.

Een Cirkel mag een Werkafspraak aannemen om een tijdslimiet vast te leggen voor het nomineren van kandidaten of het reageren op een Voorstel in het Integratieve Verkiezingsproces. Na het verstrijken van die tijdslimiet moet de Facilitator iedereen die niet gereageerd heeft uitsluiten van het verdere verloop van het proces.

De Facilitator van een Cirkel is verantwoordelijk voor het agenderen van nieuwe verkiezingen voor de verkozen Rollen van de Cirkel na het verstrijken van een verkiezingstermijn.

#### 5.3.6 Vervanging van Facilitator & Secretaris

Iemand mag optreden als vervangende Facilitator of Secretaris zo lang de Rol niet vervuld is. Dit mag ook wanneer de normale Facilitator of Secretaris niet beschikbaar is of wanneer deze om welke reden dan ook om vervanging vraagt.

Wanneer er vervanging nodig is, wordt de vervanger in deze volgorde bepaald:

- **(a)** Iemand die aangewezen is door de te vervangen persoon.
- **(b)** Voor de Facilitator, de actieve Secretaris van de Cirkel, en voor de Secretaris, de actieve Facilitator van de Cirkel.
- **(c)** De Cirkel Lead van de Cirkel, of als er meer Cirkel Leads zijn, de eerste die zich bereid verklaart om als vervanger op te treden.
- **(d)** Het eerste Cirkellid dat zich bereid verklaart om als vervanger op te treden.

### 5.4 Roloverleggen

Naast het behandelen van Voorstellen die asynchroon, buiten overleggen om worden gedaan, heeft elke Cirkel ook regelmatige ***“Roloverleggen”*** om het Governance-proces ‘real-time’ uit te voeren.

De Secretaris van de Cirkel is verantwoordelijk voor het plannen van de Roloverleggen van de Cirkel. Naast de regelmatige geplande Roloverleggen van de Cirkel moet de Secretaris op verzoek van een Cirkellid ook tijdig speciale Roloverleggen plannen. Degene die het verzoek doet mag verder een intentie benoemen voor een speciaal Roloverleg en beperkingen van wat er tijdens het overleg mag worden gewijzigd. Hieronder valt bijvoorbeeld het beperken van het overleg op een specifieke Spanning of tot het wijzigen van specifieke Rollen. In dat geval is de bevoegdheid van dat speciale Roloverleg beperkt tot het behandelen van Voorstellen met de genoemde intentie en tot het maken van wijzigingen binnen de genoemde beperkingen.

#### 5.4.1 Deelname

Alle Leden van een Cirkel mogen deelnemen aan de Roloverleggen van die Cirkel. De actieve Facilitator en Secretaris mogen ook deelnemen, zelfs als zij geen Lid zijn van de Cirkel. In dat geval worden zij tijdelijke Cirkelleden voor de duur van het overleg.

Als een Cirkel Rep van een Cirkel mag je een Partner uitnodigen om deel te nemen aan een Roloverleg van een Cirkel waar jouw Cirkel direct binnen valt. Je mag deze uitnodiging slechts aan één Partner tegelijk doen, en alleen om te helpen bij het behandelen van een specifieke Spanning van de Cirkel die je vertegenwoordigt. Je moet deze Spanning zelf ook signaleren en van mening zijn dat het zinvol is om deze te behandelen in de Cirkel. De door jou uitgenodigde gast wordt tijdelijk, voor de duur van het overleg Lid van de Cirkel, of totdat je de uitnodiging intrekt. Jouw gast mag je Cirkel samen met jou vertegenwoordigen in het overleg, maar alleen tijdens het behandelen van de specifieke Spanning.

Buiten de hierboven genoemden mag niemand anders deelnemen in de Roloverleggen van een Cirkel.

#### 5.4.2 Aankondiging & Duur

Een Cirkel mag alleen een Roloverleg voeren als de Secretaris dit een redelijke tijd van tevoren aan alle Cirkelleden heeft aangekondigd. Afgezien daarvan vereist een Roloverleg van een Cirkel geen quorum, tenzij een Werkafspraak dat voorschrijft.

Roloverleggen zijn klaar wanneer de oorspronkelijke door de Secretaris geplande eindtijd is bereikt. De Secretaris mag er tijdens het overleg voor kiezen om de duur te verlengen, maar alleen als geen enkel Cirkellid tot iets anders verzoekt.

Als een Cirkellid een Roloverleg geheel of gedeeltelijk mist, wordt dat beschouwd als dat hij of zij de kans heeft gehad om zorgen te delen met betrekking tot alle Voorstellen die gedaan zijn. Een Cirkel mag daarom Voorstellen aannemen in een Roloverleg zonder rekening te houden met afwezige leden.

#### 5.4.3 Vergaderproces

De Facilitator moet het volgende proces gebruiken voor Roloverleggen:

- **(a) Check-in:** Elke deelnemer deelt een voor een zijn of haar huidige gemoedstoestand of een andere opmerking om het overleg mee te openen. Reacties zijn niet toegestaan.
- **(b) Agenda-opbouw & Behandelen:** De Facilitator stelt een agenda op van de te behandelen Spanningen en behandelt ze vervolgens een voor een.
- **(c) Check-out:** Elke deelnemer deelt een voor een zijn of haar reflectie op het overleg. Reacties zijn niet toegestaan.

Een deelnemer mag op elk moment tijdens dit proces een verzoek om een ***“Time Out”*** doen. De Facilitator mag er voor kiezen om dit verzoek in te willigen of te weigeren. Gedurende de Time Out mogen deelnemers administratieve zaken of regels in deze Grondwet bespreken. Ze mogen de Time Out niet gebruiken om aan een Spanning, Voorstel of Bezwaar te werken. De Facilitator mag een Time Out op elk moment beëindigen en het normale vergaderproces hervatten.

Een Werkafspraak van de Cirkel mag toevoegingen doen aan dit proces, maar mag niet in strijd zijn met de in dit Artikel beschreven regels of eisen.

#### 5.4.4 Agenda-opbouw

De Facilitator stelt een agenda van te behandelen Spanningen op door alle deelnemers om agendapunten te vragen. De Facilitator moet dit tijdens het overleg doen en niet van tevoren. Elke deelnemer mag zoveel agendapunten als gewenst toevoegen door voor elk punt een of twee steekwoorden te geven. Toelichting of discussie zijn niet toegestaan. Deelnemers mogen tijdens het overleg extra agendapunten toevoegen, tussen de behandeling van bestaande agendapunten door.

Bij een normaal Roloverleg mag de Facilitator kiezen in welke volgorde de agendapunten worden behandeld. Als een deelnemer daartoe verzoekt moet de Facilitator echter agendapunten die een verkiezing vereisen voorrang geven boven alle andere agendapunten. Bij een speciaal Roloverleg dat op verzoek van een deelnemer is gepland, mag die deelnemer de volgorde van de agenda bepalen.

Agendapunten worden een voor een behandeld. Voor een verzoek om een verkiezing gebruikt de Facilitator het Integratieve Verkiezingsproces. Voor al het andere gebruikt de Facilitator het hieronder beschreven Integratieve Besluitvormingsproces

#### 5.4.5 Integratieve Besluitvormingsproces

De Facilitator moet het ***“Integratieve Besluitvormingsproces”*** als volgt toepassen:

- **(a) Doen van een Voorstel:** Om te beginnen mag de Indiener de Spanning toelichten en een Voorstel doen om deze te adresseren. Op verzoek van de Indiener mag de Facilitator anderen toestaan om te helpen bij het formuleren van een Voorstel. De Facilitator moet daarbij echter bewaken dat deze hulp gericht is op het formuleren van een eerste Voorstel om de Spanning van de Indiener te adresseren. De Facilitator moet discussie over andere Spanningen of zorgen over het Voorstel afkappen.
- **(b) Verhelderende Vragen:** Zodra de Indiener een Voorstel heeft gedaan, mogen anderen vragen stellen om het Voorstel of de Spanning er achter beter te begrijpen. De Indiener mag elke vraag beantwoorden of dit weigeren. De Facilitator moet reacties of meningen over het Voorstel afkappen en elke vorm van discussie voorkomen. Deelnemers mogen ook de Secretaris vragen om het Voorstel voor te lezen of bestaande Governance te laten zien, zowel tijdens deze stap als op elk ander moment waarop deelnemers iets mogen zeggen, en de Secretaris moet hier gehoor aan geven.
- **(c) Reactieronde:** Vervolgens mag elke deelnemer behalve de Indiener een voor een een reactie op het voorstel geven. De Facilitator moet opmerkingen buiten iemands beurt, pogingen om met anderen in dialoog te gaan, en alle andere reacties op een reactie in plaats van op het Voorstel direct afkappen.
- **(d) Optioneel Verhelderen:** Vervolgens mag de Indiener opmerkingen maken in antwoord op de reacties en wijzigingen doen aan het Voorstel. De bedoeling van zulke wijzigingen moet echter primair zijn om de Spanning van de Indiener beter te adresseren, en niet Spanningen van anderen. De Facilitator moet opmerkingen door iemand anders dan de Indiener of de Secretaris direct afkappen. Iedere betrokkenheid van de Secretaris moet alleen gericht zijn op het vastleggen van het gewijzigde Voorstel.
- **(e) Bezwarenronde:** Vervolgens mag elke deelnemer een voor een zorgen delen over het aannemen van het Voorstel. De Facilitator moet deze zorgen ofwel vastleggen als Bezwaren, ofwel toetsen om te bepalen of ze voldoen aan de criteria voor geldige bezwaren en eventuele geldige bezwaren vastleggen. Als er geen Bezwaren zijn is het Voorstel aangenomen. Gedurende het toetsen van zorgen en vastleggen van Bezwaren moet de Facilitator discussie of elke vorm van reactie direct afkappen, van iedereen behalve de Bezwaarmaker.
- **(f) Integratie:** Als er Bezwaren zijn, behandelt de Facilitator deze een voor een door deelnemers te laten brainstormen over mogelijke wijzigingen aan het Voorstel om het Bezwaar te adresseren. De Facilitator markeert een Bezwaar als opgelost wanneer de Bezwaarmaker bevestigt dat het gewijzigde Voorstel niet langer tot het Bezwaar leidt, en de Indiener bevestigt dat het nog steeds de Spanning adresseert. Tijdens deze stap moet de Facilitator de in dit Artikel beschreven regels van integratie toepassen. Zodra alle Bezwaren zijn geadresseerd, gaat de Facilitator met het gewijzigde Voorstel terug naar de Bezwarenronde.

### 5.5 Procesverstoring

Er is sprake van een ***“Procesverstoring”*** wanneer een Cirkel een patroon van gedrag of uitkomsten vertoont dat in strijd is met de regels in deze Grondwet. De Facilitator of Secretaris van een Cirkel mogen een Procesverstoring uitroepen in hun eigen Cirkel of in elke Subcirkel daarvan, op basis van hun redelijke oordeel. Elke Partner die zich zorgen maakt mag verder een Facilitator verzoeken om een Subcirkel te evalueren op een mogelijke Procesverstoring. De Facilitator is dan verantwoordelijk om de overleggen en vastlegging van een Subcirkel te beoordelen en indien van toepassing een Procesverstoring uit te roepen.

#### 5.5.1 Verstoring door Vastgelopen Governance

De Facilitator van een Cirkel mag ook een Procesverstoring uitroepen in de Cirkel als een Voorstel na een redelijke tijd en inspanning door de betrokkenen niet leidt tot een oplossing.

#### 5.5.2 Procesherstel

Wanneer een daartoe bevoegde partij een Procesverstoring uitroept in een Cirkel, dan gebeurt het volgende:

- **(a)** De Facilitator krijgt de bevoegdheid om de onderbouwing en relevantie te beoordelen van argumenten die worden gegeven bij het toetsen van Voorstellen of Bezwaren in de Cirkel.
- **(b)** De Facilitator van de Supercirkel krijgt een Project om het reguliere proces in de Cirkel te herstellen.
- **(c)** De Facilitator van de Supercirkel krijgt de bevoegdheid om het over te nemen als Facilitator of Secretaris van de Cirkel.
- **(d)** De Facilitator van de Supercirkel mag een extra Cirkel Lead voor de Cirkel toewijzen voor de duur van de Procesverstoring. Alle besluiten die deze persoon als Cirkel Lead maakt krijgen voorrang boven besluiten van andere Cirkel Leads, ook als ze er mee in strijd zijn.

Deze bevoegdheden vervallen zodra het reguliere proces in de Cirkel is hersteld, zoals vastgesteld door de Facilitator van de Supercirkel.

Als de Cirkel waar de Procesverstoring optreedt geen Supercirkel heeft, dan worden de hierboven beschreven bevoegdheden toegekend aan de Facilitator van die Cirkel.

#### 5.5.3 Escalatie van een Procesverstoring

Een Procesverstoring in één Cirkel wordt niet automatisch beschouwd als een Procesverstoring van de Supercirkel. Als de verstoring echter een onredelijke tijd voortduurt, dan mag dat beschouwd worden als een Procesverstoring in de Supercirkel.

---

Holacracy is een handelsmerk van HolacracyOne, LLC. Deze vertaling wordt gedeeld volgens dezelfde licentie als de oorspronkelijke Grondwet, namelijk een <a rel="license" href="https://creativecommons.org/licenses/by-sa/4.0/legalcode.nl">Creative Commons Naamsvermelding-GelijkDelen 4.0 Internationale Licentie</a>.

---
